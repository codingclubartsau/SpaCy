Godaften.

Jeg har fået æren af at at holde nytårstalen efter lorteåret over dem alle i et program, jeg aldrig har set. Tak for det. Og det mener jeg.

Jeg er en af de få, der kan sige, at 2020 var året, hvor jeg fik fik ændret mit liv til det bedre. Og selvom pandemien gjorde, at jeg ikke fik det optimale ud af mit momentum, så har jeg fået et talerør.
Og det vil jeg bruge til at tale om emner, der ligger mig nær, så vær klar på årets eneste nytårstale, der ikke handler om corona.

Når man ikke kan headline foran sit kernepublikum, så må man deadline foran … nogle lidt andre typer… som muligvis ikke ved, hvem jeg er.
Så til jer kan jeg starte med at fortælle, at jeg hedder Tessa, er 23 år gammel og kommer fra Askerød i Hundige i den sydlige del af Blæstegnen.
Jeg er professionel rapper, skydeskive og grænseskubber. Kendt for linjer som:

“Var det Hasan, Wasim, glemt, hvad du hed, vend dig om, sæt dig ned,
ik spild min tid, vis mig din pik, kom nu – selvtillid” 

Og linjer som: “Rollerne er vendt rundt, Barbie rykker Ken rundt, nu’ du kun i centrum, når jeg sætter mig på den mund”. 

Og mange andre lyriske genialiteter af samme poetiske skuffe.

Jeg rapper om at kneppe, hvem jeg vil, hvordan jeg vil, når jeg vil.
Og selvom den danske kulturelite har taget mig til sig … obviously … 
Så er jeg blevet kaldt “luder” og “stakkels forsømte pige” så mange gange i kommentarsporene, at det ikke bare kan tilskrives “internet-trolls” og “sørgelige haters”. Det er et udtryk for et kvindesyn, der stadig lever i alle afkroge af samfundet.

En kvinde, der udlever og udtrykker sin seksualitet, er enten uden selvværd og selvrespekt eller en svigtet sjæl, der i virkeligheden søger kærlighed og bekræftelse. Hun kan ikke bare være liderlig og have lyst til at tage kontrol.
De her beskeder kommer oftest fra unge, der er opdraget af forældre fra den generation, der spiller hovedrollerne i tidens største Metoo-sager.

Mine tekster er ikke mere dirty, end så mange af mine mandlige kollegers har været igennem årtier. Og jaja, de gutter har også fået lidt hug for det … men sjældent af den simple grund, at de var mænd.

Jeg har fået at vide, at mine sange virker stødende, provokerende og degraderende for især unge piger. Men min indbakke på Instagram fortæller noget helt andet. Siden folk hørte mine rim for første gang, har jeg fået beskeder fra især tøser i alle aldre og fra alle lag af samfundet, som fortæller mig, at min rap giver dem en følelse af selvtillid, empowerment og af ikke at være alene. Og de giver mig det samme.

Hundredevis blev til tusindvis efter jeg fortalte min historie i en DR3-dokumentar. En historie, der bl.a. handler om overgreb, digitale krænkelser og en omverden, der hverken hørte, så eller forstod. 

Uhyggeligt mange kan relatere direkte til min historie, og hver og en kan genkende en fælles følelse. Det hele kommer tilbage til en grundlæggende opfattelse af kvinders seksualitet som noget skamfuldt. 

Når kvinder er tvivl om, hvorvidt de er blevet er voldtaget … og enten bebrejder sig selv eller frygter mistro fra autoriteter, så er der noget galt på et dybere plan. Jeg ved, hvad jeg taler om.

Justitsministeriets undersøgelser viser, at kun omkring 1 ud af 6 anmelder seksuelle overgreb. Når unge piger kan afpresses til at betale penge … eller til at sende mere og mere intime billeder til en predator på nettet, fordi frygten for at blive udstillet, stemplet og udstødt virker ubærlig, så er der fuckin noget galt på et dybere plan. Når de føler, at det ikke er en mulighed at gå til forældre, skolelærere eller politi, så er de blevet svigtet.

Der er en historisk stor generationskløft i disse tider. Det gælder forældre til både drenge og piger og alle derimellem. Det, der sker på skærmen … især på sociale medier … er lisså virkeligt og lisså vigtigt som det, der sker i den fysiske verden. Din teenager … dit barns … identitet skabes i høj grad online.
Anerkend det, tag det alvorligt, og spørg ind til det. 

Og i mellemtiden kan I altid høre mig rappe linjer som …:

“man kan ik finde en mand på Tinder, når man er så kendt,
og jeg ved ik, om jeg vil have en kæreste eller en assistent,
Spørg mig, hvad jeg leder efter i en partner
en, der ik er lissom mig og dater fire andre
Jeg kan æde dig op eller være din lille killing knepper dig, betaler din taxa, kalder det ligestilling.”

Godt nytår.